A arbawm : Thlai ṭiak tir hnahpui chhuang bawr bial laih lai hi. | [Entir nan:] Mami huan a anṭam leh eng ilo, a arbawm vel kha chawhmeh tur I zuk sik dawn em ni.
A ba thla : Bâ, man nei si man pe lo va la pek leh tûra lei/lak. | [Entir nan:] Sawmi paw'n an thawmhnaw thar saw a ba thla vekin a lawm a lak.
A bawp lawka (thu) la : Thu, a sawitu tum dan ni lo a, a kawi zawnga la, tum loh zawka lak kawih. | [Entir nan:] A bawp lawka (thu) lâk ching viau suh.
A bilha tho lo : A bul aṭanga chiang lo. | [Entir nan:] In thil siam kha a bilha tho lo a ni tawh a, in siam ṭha thei tawh lo ang.
A biling a balang : Awmze mumal nei lo, mumal lo, hmanhmawh tak, rang tak. | [Entir nan:] Kan in ka han lut chiah chu a biling a balangin Sazu an tlanchhe nghal.
A bin : A lêt, a thlep, a lêt hnih. | [Entir nan:] Ka Sangha zawrh chu a bin thawk ka hlawh.
A bo a bâng awm lo : A vaiin, zo vek, bâng awm lo, a zavai. | [Entir nan:] An ṭhianho an lo lenga a bo a bang awm loin kan chaw an rawn ei vek.
A bu delh: Ṭhuanawp bik, unauza zinga a ṭhuanawp bik, unauza zinga rualban lo bik. | [Entir nan:] Ani hi chu kan unau zingah pawh a bu delh deuh a nia.
A bul a bâl : A bul, a inṭanna, a thu bul, a țo bul. | [Entir nan:] Mawia hi chu a bul a bâl pawh hre lo hian a rawn ti ve pung pung zel.
A chaihtu ang nal nal : A huho aṭanga fâl bik. | [Entir nan:] A thawkrim bawk a, a chaihtu ang nal nal a ni.
